# مراحل بعدی

اکنون یک سری دانش بنیادین داریم. مراحل بعدی، درباره کسب تجربه و ارتباط با جامعه کاربری است.

## چیزی بسازید

تجربه معلم بزرگی است، بنابراین توصیه می‌کنم **برنامه‌ای** بسازید که به آن علاقه دارید. اگر چیزی در ذهن ندارید، شاید گزینه‌های زیر برای شروع مناسب باشند:

- **گسترش نمونه‌های موجود** &mdash; برخی از برنامه‌های این راهنما را بردارید و آن‌ها را توسعه دهید. کد برنامه‌ها [اینجا](https://github.com/evancz/elm-architecture-tutorial/) قرار دارد! با برنامه [`elm-spa-example`](https://github.com/rtfeldman/elm-spa-example) ادامه دهید.
- **استفاده در محیط کار** &mdash; شاید چیزی وجود دارد که در محیط کاری خود انجام می‌دهید و می‌خواهید ببینید چگونه در Elm کار می‌کند. آن را به تنهایی امتحان کنید و ببینید چگونه پیش می‌رود! برای این کار، می‌توانید از توصیه‌های موجود در مقاله [استفاده از Elm در محیط کار](https://elm-lang.org/blog/how-to-use-elm-at-work) بهره ببرید.
- **تصویرسازی داده** &mdash; از یک بسته مانند [`terezka/line-charts`](https://terezka.github.io/line-charts/) برای نمایش داده مورد علاقه خود استفاده کنید. با برخی داده‌های آزمایشی شروع کنید، در ادامه سعی کنید داده‌های واقعی را نمایش دهید. داده‌های زیادی در زمینه [اقتصاد](https://data.bls.gov/timeseries/LNS11300000) و [سلامت](https://wonder.cdc.gov/) وجود دارند که می‌توانند از ارایه بهتر بهره‌مند شوند!
- **طراحی و توسعه بازی** &mdash; من با ساخت بازی‌هایی مانند پونگ، برک‌اوت و مهاجمین فضایی به برنامه‌نویسی وارد شدم. شاید شما هم از این چیزها خوشتان بیاید! با کشیدن اشیا با [`elm/svg`](https://package.elm-lang.org/packages/elm/svg/latest) شروع کنید. از آنجا، سعی کنید به رویدادهایی مانند [`onKeyDown`](https://package.elm-lang.org/packages/elm/browser/latest/Browser-Events#onKeyDown)، [`onMouseMove`](https://package.elm-lang.org/packages/elm/browser/latest/Browser-Events#onMouseMove) و [`onAnimationFrame`](https://package.elm-lang.org/packages/elm/browser/latest/Browser-Events#onAnimationFrame) پاسخ دهید. پس از آن، حتی می‌توانید به گرافیک سه بعدی با [`elm-explorations/webgl`](https://package.elm-lang.org/packages/elm-explorations/webgl/latest/) بپردازید!

## سوال بپرسید

جامعه کاربری موجود در [Slack](https://elmlang.herokuapp.com/) و [Discourse](https://discourse.elm-lang.org/) شامل افرادی با رفتار دوستانه و دانش بالا است. چه تازه شروع به برنامه‌نویسی کرده‌اید و چه ۲۰ سال تجربه در صنعت دارید، کانال #beginners در Slack برای افرادی که تازه با برنامه‌نویسی در Elm آشنا می‌شوند، عالی است! شاید یک پیام خطا دارید که در آن گیر کرده‌اید؟ شاید در درک دیکودرهای JSON مشکل دارید؟ شاید نوع داده `Task` شما را گیج کرده است؟ شاید کنجکاو هستید که بازخوردی درباره یک نوع داده سفارشی که تعریف کرده‌اید بگیرید؟ **هر مشکلی که دارید، همیشه می‌توانید کمک بگیرید!**

## با افراد آشنا شوید

در [سراسر جهان](https://www.meetup.com/topics/elm-programming/all/) گردهمایی‌های meetup برگزار می‌شود. ما از برگزارکنندگان دعوت می‌کنیم که [شب‌های کدنویسی](https://blog.noredink.com/post/142283641812/designing-meetups-to-build-better-communities) برگزار کنند که در آن افراد می‌توانند پروژه و رابطه بسازند. مزیت گردهمایی این است که می‌توانید در هر چیزی که روی آن کار می‌کنید کمک بگیرید، همچنین با همه کسانی که در منطقه شما از Elm استفاده می‌کنند آشنا می‌شوید. شاید کسی در حال کار بر روی چیزی جالب باشد که به شما الهام می‌بخشد. شاید تکنیکی را یاد بگیرید که نمی‌دانستید وجود دارد. شاید کسی یک موقعیت شغلی داشته باشد. شاید آشنایی با تعدادی از برنامه‌نویسان محلی Elm به شما در کارتان کمک کند. شاید فقط یک زمان سرگرم‌کننده برای شما باشد. برنامه‌نویسان معمولا ارزش این روابط شخصی را دست کم می‌گیرند، اما این یکی از مهم‌ترین بخش‌های جامعه کاربری سالم در زبان‌های برنامه‌نویسی است!